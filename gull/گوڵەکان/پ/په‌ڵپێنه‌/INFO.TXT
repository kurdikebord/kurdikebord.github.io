په‌ڵپێنه‌
Latin: 	 - Portulaca oleracea
English: 	 - Purslane, Common Purslane

پەرپین، پەرپێنە، دنان تیژکەرەک، پەرپەین، ددان تیژ که‌ره‌، ددان چیڕکه‌ره‌، پەڵپین، پەڵپوونە، پەلین، پڕپڕە، پڕپیلک، پارپار، پڵپین، گیایه‌کی خۆڕست و لاسکێکی سووری ئەرخەوانی هەیه‌ و له‌ سه‌ر زه‌وی ڕاده‌کشێ و درێژی ته‌رزه‌که‌ی ١٠ تا ٤٠ سم ده‌کشێ و سه‌ر به‌ تیره‌ی "په‌ڵپێنه‌کان" Portula oleracea ه‌، گوڵه‌کانی چه‌رموو و زه‌ردن و بەیانیان دەم دەکەنەوە تاکوو نزیک نیوەڕۆ و تۆمه‌که‌شی ورد و ڕه‌شه‌، له‌ هێندێک شوێندا به‌ کاڵی ئه‌یخۆن، ڤیتامینی B و Cی تێدایه‌ و راده‌ی میز کردن ئه‌باته‌ سه‌رێ، بۆ نه‌خۆشی بواسیری و نه‌خۆشی وڵک و زۆر نه‌خۆشی دیکه‌ به‌که‌ڵکه‌ و ده‌کرێت به‌ چێشتیش. ئه‌گه‌ر مرۆڤ زۆری بخوا ددان هاڵ ده‌بێته‌وه‌. لەسەر ئەوەی کە هەوەڵجا ئەم گیایە هی کوێیە تۆزێک جیاوازی بۆچوون هەیە، بەڵام لە کوردستان، ئێران، ئوسترالیا، هیند و ئافیقای باکوور و لە ئامریکاشدا دەڕوێ.
رۆژی ٣ی مانگی ٦ی ٢٠١٥ لە رادیۆ شهروند هەواڵێکم لەسەر ئەم گیایە گوێ لێ بوو کە بەم جۆرە بوو:
ئایا دەزانن ئەو گیایە کە خۆمان بە ناوی دان چیڕکەرە یان "دنان تیژکەرک" دەیناسین لە لایەن رێکخراوی لەشسا‌غی جیهانیەوە ناوی نراوە "اکسیر جیهانی"؟
بە پێی قسەکانی "عەلی قرزیژاد" کارناسی گیا دەرمانییەکان "خرفە" کە ناوە کوردیەکەی "دنان تیژکرک"ە، واتە ددان تیژکەرە رووەکێکە کە لە زۆربەی ناوچەکانی پارێزگای ئیلامدا دەڕوێ و ئەوسا بە شێوەی کۆنەی لای خوەمان کەڵکیان لێ وەردەگرت.  بۆیە بە کوردی ئەو ناوەیان لێ ناوە پێیان وابووە کە ئەم گیایە ددان تیژ دەکاتەوە.
ناوبراو لە درێژەی قسەکانیدا وتی: ناوە فارسیەکەی ئەم رووەکە "خرفە" و ناوە زانستیەکەی Portulaca Oleracea و لە تیرەی پرتولاکاسە (Portulacaceae)یە کە گەڵاکانی گۆشتن و تۆوەکەی رەشە و رووەکێکی یەکساڵانە کە لاسکەکانی رەنگیان سوورە و لە سەر ئەرز درێژ دەبن و گوڵی چووکە و رەنگ زەرد دەگرێ.
بەرپرسی ناوەندی خزمەتە پێشکەوتووەکانی جیهادی زانکۆی واحیدی پارێزگای ئیلام ئەوەشی وت کە جۆرێ خۆڕستی ئەم گیایە لاسکی زۆری هەیە کە لەسەر ئەز بڵاو دەبنەوە، بەڵام جۆری پەروەردە کراوەکەی لاسکەکانی قەڵەو، گۆشتن و تۆزێک قایمتر و بەرزیان لە ١٠ تا ١٥ سانیتمیترە.  وتیشی کە "دنان تیژکەرەک" یان "پەرپیلک" کە گیایەکی بە شێوەی سەوزە بەکاری دێنن و لاینگری بەکارهێنەریشی زۆرە کە بە شێوەی خۆڕسک لە نێو باخچەی ماڵەکان و لێوای جۆگەلە و شوێنی تەڕەکاندا دەڕوێ.
فرزنژاد هەروەها وتی: لێکۆڵێنەوەی گرینگ لەسەر ئەم گیایە کراوە و لە لایەن رێکخراوی لەشساغی جیهانەوە ناوی "اکسیر جهانی" (Global panacea)ی پێدراوە و لە لایەن رێکخراوەی ناوبراوەوە بە یەکێک لە رووەکە باشە دەرمانیەکانی جیهان ناسراوە...
ئەوسا لە دەرمانی خۆماڵیدا بۆ دەرمانی تاوبڕ، دەرمانی خاوێن کردنەوەی برین، دەرمانی دژی ئسکوربۆت (ئەو نەخۆشینانەی کە بە هۆی کەمیی ڤیتامین Cوە مرۆڤ تووشیان دەبێ)، دەرمانی ئێش و ژانی سپاسم (Spasm)، دژی کرمی نێوسک و بەگری کردن لە خوێژنڕێزی...
فرزنژاد ئەوەشی پێ زیاد کرد کە: شێلدراوی ریشووی دان تیژکەرە بۆ پێگەیاندن و ساڕێژ کردنی جۆش و دمەڵ باشە، کوڵێندراوەی گەڵاکانی بە رادەیەکی زۆر کەم ددانەکان تیژ دەکاتەوە و هەروەها جاوینی زۆری ئەم گیایە دەبێتە هۆی لە نێو چوونی کولبوونی ددان، ئەم رووەکە لە دەرمان کردنی ئاژەڵدا بۆ یاوبڕین و بۆ فێنک کردنەوەی لەش، لە نێو بردنی ژەهر و خاوێکەرەوەی خوێن وەک گەرت و گوڵێندراوە بەکار دێت. دان تیژکەرە ١١ تا ١٥ لە سەددا ئاو، مەوادی لینج، پکتین، مەوادی چەور، هیدراتەکانی کەربون، کلسیۆم، فسفۆر، تیامین، نیاسین، ریبۆفلاوین، مەنزیوم، مەنگەنز، پتاسیۆم، سدیومیشی هەیە.
بە فارسی پێی دەڵێن خرفە.
بە سوێدی پێی دەڵێن Portlak.
بە ئاڵمانی Portulak یە.
به‌ فه‌رانسه‌یی پێی ده‌ڵێن Pourpier یان P. Commun.
