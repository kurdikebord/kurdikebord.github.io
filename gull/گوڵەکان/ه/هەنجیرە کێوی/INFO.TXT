هەنجیرە کێوی
Latin: 	 - Ficus carica
English: 	 - Common fig

هەنجیرە رەقە، هەنجیرە قیڕە، جۆرێک هەنجیری نەباشە کە بە شێوەی کێوی و خۆڕسک لە کێوەکانی کوردستاندا دەڕوێ. بەرێکی وەک هەنجیر دەگرێ کە زۆر چووکەترە و زۆر دێرتریش پێدەگا و تامیشی وەک هەنجیری پەروەردە کراو خۆش نیە. دارەکەی زۆر لاواز و چووکەیە، گەڵاکانی پەنجەیی و رەنگیان سەوزێکی ئاماڵ خۆڵەمێشی یە. بەر و گەڵاکانی لە کاتی کەندەوەدا شیرێکی زۆریان لێ دەێتە دەرێ کە زۆر ژەهراوین و ئەگەر بکەوێتە سەر پێستی لەش خانەکانی دەمرێنێ. گەڵاکانی "Glycosiderutin "یان تێدایە و نزیکەی ٠،٦ لە سەددا مەوادێکی زۆر تاڵیان بە ناوی فیکوسین "Ficusin" و برگاپتین "Bergaptene" تێدایە.
کوڵێندراوی گەڵای هەنجیر بۆ سک ئێشە باشە. ئەوانەی کە باوەسیری (بواسیری)یان هەیە گەڵای هەنجیر لەسەر کۆمیان دادەنێن بۆ تەسکینی ئێش و ئازار زۆر باشە. کوێندراو و دێمکراوی لەق و پۆی تازەی هەنجیر ئاوی زیادەی لەشە لە نێو دەبا. بۆ دەرمانی سکچوونی ئاسایی و خوێنڕێژیی جۆراوجۆر، پێستی هەنجیر دەکوڵێنن و ئاوەکەی دەخۆنەوە. ئەگەر گەڵای دار هەنجیر بکوڵێندرێ و دوای ساردبوونەوە لە نێو تەشتێک بکرێ و لە نێویدا دانیشی بواسیری بە ئێش و ئازار و تەوەڕم لە نێو دەبا و دەرمانی دەکا.
شێوەی دابەشکردنی رەگەز، تیرە و بنەماڵەی ئەم دارە بەم جۆرەی خوارۆیە:
Kingdom: 	Plantae
(unranked): 	Angiosperms
(unranked): 	Eudicots
(unranked): 	Rosids
Order: 	Rosales
Family: 	Moraceae
Tribe: 	Ficeae
Genus: 	Ficus
Subgenus: 	Ficus
Species: 	F. carica
